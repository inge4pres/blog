---
title: Vivere le proprie passioni, con passione!
author: "inge4pres"
layout: post
date: 2012-05-23T19:07:34+00:00
categories:
  - culture
  - music

---
Ho appena avuto la fortuna di fare un incontro, un incontro speciale di quelli che ti restano impressi per sempre. Non credo nel destino o fato o casualità che dir si voglia, seppure una serie di circostanze che hanno portato a questo incontro potrebbero farmi cambiare idea.

La storia è questa: da pochi mesi ho deciso di inziare con mio fratello Gianmaria la ristrutturazione di uno studio musicale. Lo studio è stato costruito da mio padre 25 anni fa ed era in disuso. Iniziando a fare pulizia sono state ritrovate due casse (termine tecnico diffusori) impolverate, che si pensava fosse giusto buttare. Quando mio padre le ha viste ha detto che saremmo stati pazzi a volerle buttare in quanto sono un capolavoro di tecnologia degli anni &#8217;70 e che la cosa più saggia sarebbe stata farle riparare per usarle nel futuro studio.

<center>
  <img src="wp-content/uploads/2012/05/jbl4311b.jpg" alt="jbl4311b" />
</center>Mio padre si prese anche la briga di suggerire il riparatore a cui avremmo dovuto portarle. Ripensandoci ora, sono davvero felice che mi abbia dato quel consiglio; il sig. Chiesa (Riky, come vuol essere chiamato) è davvero una persona che è in grado di farti respirare la sua passione per i diffusori ad ogni parola. Sono andato nel suo laboratorio dopo il lavoro convinto che avrei potuto passare il resto della giornata seguendo i miei programmi, ne sono uscito un&#8217;ora più tardi dimenticando tutto quello che avevo da fare: Riky è un appassionato e vive la sua passione ogni giorno nel suo laboratorio, facendo quello che ama fare.

Appena entrato mi ha dato una stretta di mano e ha guardato subito i diffusori: ha iniziato a raccontarmi la loro storia nei dettagli che solo un appassionato può conoscere e ricordare, le loro caratteristiche tecniche, i punti di forza e le pecche. Sono rimasto ammaliato dalla sua voce e dalla sua padronanza dell&#8217;argomento e ho inziato a fargli domande tecniche e non. Non sono rimasto sorpreso quando, rispondendo ad ogni domanda con precisione, cercava con gesti ed esempi di farmi capire quanto più potesse riguardo l&#8217;argomento: chi vive le proprie passioni ha sempre voglia di condividere la sua conoscenza, perchè vuole trasmettere quel senso di attaccamento all&#8217;interlocutore che ha davanti.

Questo episodio mi ha fatto pensare a come io vivo la mia passione per la musica, a come cerco di trasmetterla e condividerla con chi mi sta intorno. Mi ha fatto riflettere su questo blog e il senso che ha comunicare e vivere la propria passione; sicuramente mi ha cambiato la giornata in meglio!

&nbsp;

<center>
  <img src="wp-content/uploads/2012/05/riky.jpg" alt="Riky" />
</center>Il suo sito: 

[http://www.rikychiesa.com/][1]

 [1]: http://www.rikychiesa.com/ "Riky Chiesa: audio e molto di più"
